---
date: 2019-08-05
category: blog
#tags: majetek pošta
layout: post
title:  Připomínkování  magistrátní novely vyhlášky o pouličním umění uspořádalo vedení Prahy 1
author: Jitka Nazarská
authorId: jitka.nazarska
image: articles/2019/2019-08-05-busking-v-praze-1-1.jpg
---

**K připomínkování  magistrátní novely vyhlášky o pouličním umění uspořádalo vedení Prahy 1 setkání s občany. Ve středu 31.7. domeček Komunitního centra na Kampě praskal ve švech.**

Starosta Pavel Čižinský (PS), místostarosta Pavel Nazarský (Piráti) a radní Petr Burger (KDU-ČSL) hodinu a půl poslouchali zkušenosti, názory, náměty a požadavky na busking nejen od občanů, ale i od umělců samotných. Po diskuzní části následovaly až do večerních hodin neformální rozhovory ve skupinkách a participační workshop. Na připravených panelech lidé na mapách vyznačovali místa, kde si busking zásadně nepřejí a naopak místa, kde jim nevadí či je v dané oblasti vítaným zpestřením. Zajímavý byl poměr lokací, nevhodných míst bylo vytipováno asi 10 oproti zhruba třicítce lokalit vnímaných jako dobré místo pro busking.

Víceméně rychlá shoda panovala na formách přípustného buskingu. Za pouliční umění nelze ani podle občanů, ani podle přítomných umělců považovat převleky za cokoliv, bubliny, po kterých zůstává nebezpečně kluzký povrch, vystoupení s hady a podobné bizarnosti.

Naopak kvalitní hudební produkci si lidé rádi poslechnou. Do koloritu města patří i výtvarní umělci, případně taneční vystoupení. Hudebníci by mohli podléhat režimu licencí, kdy by získali povolení v Praze vystupovat na přidělených místech a v dohodnutých časech. Další požadavek se vztahoval k hlasitosti produkce. Lidé si nepřejí zesilování hudby či zpěvu reproduktory. Na rozdíl od umělců, kteří požadovali zesilovače do výkonu 5 wattů. Představitelé radnice namítali, že dodržení výkonu lze jen stěží kontrolovat.
 
Pro místní jsou totiž těžko snesitelná především hlasitá hudební vystoupení, donekonečna se opakující stejné melodie a busking, který za umění nelze považovat. Umělcům zase vadí, že produkce často žádným uměním nejsou, předvádění slouží mnohdy jen jako zástěrka pro žebrání. Kvalita hudební produkce, její hlasitost a určení vhodných lokalit a časů pro vystoupení umělců jsou tedy klíčem pro bezproblémové soužití místních občanů a pouličních umělců. 

*„Když místem pouze procházíte, tak je to příjemné. Těžko se ale představuje, co busking znamená pro člověka, který v tom místě bydlí nebo pracuje,“* odůvodnil potřebu pravidel místostarosta Prahy 1 Pavel Nazarský (Piráti). 
Na středečním setkání se vedení radnice dostalo dosti námětů od občanů i fundovaných připomínek od muzikantů, jak vyhlášku vylepšit. Umělci upozorňovali na věcné chyby ve vyhlášce, např. pokud jde o stanovování povolených či zakázaných nástrojů. Zakázání bicích nástrojů znamená stop třeba i pro cimbál, který si lidé na ulici rádi poslechnou.

Připomínky mají městské části poslat na magistrát do 10.8. Stále je ještě čas zasílat občanské podněty na radnici Prahy 1 online.



