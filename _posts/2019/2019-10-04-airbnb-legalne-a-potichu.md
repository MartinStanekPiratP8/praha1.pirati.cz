---
date: 2019-10-04
category: blog
tags: celostátní digitalizace legislativa
layout: post
title:  AIRBNB – LEGÁLNĚ A POTICHU
author: Mediální odbor
image: articles/2019/2019-10-02-airbnb-legalne-a-potichu.jpg
---

Historické centrum Prahy je přetíženo turismem. Místní obyvatele obtěžuje zejména rušení nočního klidu. S rozmachem krátkodobých ubytování typu AIRBNB se hluk z ulice dostal i do bytových domů. Občan sice může na noční mejdan v sousedním bytu zavolat policii, ale co je mu to platné? Tuhle noc mu už nikdo nevrátí a za tři dny budou v tom samém bytě noví hosté a bengál začne nanovo.

Místostarosta MČ Praha 1 Mgr. Pavel Nazarský (Piráti) našel řešení. Za rušení nočního klidu je třeba postihovat nejen ubytované, ale i ubytovatele. Tomuto záměru jde vstříc skutečnost, že ubytovatel musí mít živnost a nahlásit i označit byt jako provozovnu. Byt AIRBNB je provozovna a rušení nočního klidu provozovnou je přestupek.

Úřad MČ Praha 1 se s policií dohodl na účinném postupu. Stačí, když občan zavolá policii a pustí ji do domu. Policie sjedná pořádek a dá turistům pokutu. Pokutový lístek s IČ provozovny (bytu) pošle na úřad. Úřad dá pokutu provozovateli. U opakovaného přestupku až 15 000 Kč.
Provozovatel si ve vlastním zájmu začne lépe vybírat hosty, jejich počet, poučí je o domovním řádu a dohlídne na klid.

U neoznačené provozovny zahájí šetření živnostenský odbor. U neohlášené provozovny zahájí správní řízení. V případě neoprávněného podnikání se dokonce jedná o trestný čin.
Ve stejném duchu chceme řešit i odpadové hospodářství, požární a hygienické předpisy a podobně. Připravujeme podrobný seznam povinností provozovatelů AirBnB pro provozovatele a stejně podrobný manuál pro občany, co dělat v konkrétních případech neplnění těchto povinností. 

Zastupitelský klub Pirátů Praha 1